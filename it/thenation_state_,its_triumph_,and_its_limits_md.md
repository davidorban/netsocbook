Le tematiche affrontate in questi capitoli sono accomunate da una base di natura umana. Le imposizioni sociali ed economiche sono dei costrutti che abbiamo creato ad-hoc per una convivenza pacifica, interna ed esterna, e la nostra creatività e intraprendenza ci ha permesso di ottenere gli strumenti tecnologici per progredire e migliorare le condizioni in cui ci troviamo. Il modo in cui queste situazioni venivano gestite, organizzando comuni accordi e leggi condivise all’interno della comunità, si è evoluto anch’esso, procedendo sospinto da una pulsione di cambiamento dovuto a dinamiche sociali in continuo mutamento. Innegabile fonte di cambiamento è l’avanzamento tecnologico nelle molte componenti di una società, causando l’incessante messa in discussione dei vecchi preconcetti e ponendo in evidenza un futuro di rinnovata innovazione. Nel mondo moderno si identifica negli stati nazione l’unità politica ed economica di un popolo, assieme alle componenti culturali ed etniche che lo caratterizzano storicamente. Etimologicamente le due parole vengono usate per distinguere queste due realtà, componenti che adesso identificano univocamente delle comunità che hanno vissuto storie interconnesse ricche di eventi. Nel corso della storia umana lo schema organizzativo che ha determinato queste caratteristiche ha seguito un percorso frastagliato nella sua varietà che, passando in ogni sua iterazione, ha portato alla forma odierna più diffusa della democrazia. Benché questo stadio rappresenti un netto miglioramento rispetto alle versioni precedenti di organizzazione, non esiste limite al miglioramento e si notano degli ambiti in cui i fattori limitanti diventano lampanti nel mondo moderno.
Lo stato nazione moderno è basato su un modello che sprofonda le sue radici nel periodo colonialista degli ultimi secoli. Il carattere espansionista delle nazioni imperialiste, che miravano ad espandere i propri confini instaurando la loro presenza sovrana in paesi lontani  con culture molto diverse, aveva scopi politici ed economici di rivalità internazionale. Purtroppo questa mentalità aggressiva è perdurata anche dopo che il contesto mondiale è cambiato profondamente. L'intera superficie colonizzabile è stata rivendicata e l'unico modo per allungare la mano verso risorse altrui è manipolando l'economia che ne gestisce lo scambio o creare guerre di facciata per ottenere la scusa perfetta per invasioni mirate o a livello nazionale. L'attuale stato delle relazioni internazionali tra paesi che, adesso come un tempo, sfruttano le tensioni politiche, economiche e culturali per ottenere vantaggi egoistici non è sostenibile.  La realtà odierna di interconnessione e di istantaneo e continuo flusso di informazioni pone gli stati nazione sotto una pressione che non tollera sgarri, un'epoca dove i cittadini hanno più potere e di conseguenza influenza che mai.
Le modalità di organizzazione, interne ed internazionali, di uno stato nazione seguono delle regole e dei protocolli ben precisi, come molti di noi sono dolorosamente al corrente. Una burocrazia raffinata ed adattata ad ogni suo periodo di messa in pratica, dove il suo ruolo di mediatore tra cittadini e stato segue una serie di metodologie incastrate in un sistema piramidale di funzionari. Questa concezione di mediazione è stata portata avanti nei secoli come l'unico modo che il cittadino avesse per comunicare ed avere interazioni con lo stato e, fin dalla sua concezione, ha mostrato le sue falle nel soddisfare le sue e le nostre esigenze. Le dinamiche sociali che ci fabbrichiamo intorno corrono ad una velocità irraggiungibile per un sistema burocratico perennemente obsoleto, incapace di mostrarsi all'altezza del compito. Oggi più che mai le nuove tendenze sociali, emerse e rese visibili grazie ad una base tecnologica di nuova concezione, mostrano che lo stato si perde nei suoi stessi meandri burocratici nel tentativo raccapezzato di rispondere a nuovi bisogni per cui è impreparato. Questo è un sintomo lampante del fallimento dello stato nazione nel fornire una adeguata infrastruttura per permettere ai cittadini di sfruttare appieno i cambiamenti dirompenti che stiamo vivendo.
Esiste un ulteriore strato di leggi che gestiscono le relazioni interpersonali tra i membri di uno stato nazione, uno che ha origini nella cultura e nelle tradizioni di un popolo. Queste cosiddette leggi del contratto sociale dettano le regole di comportamento dei cittadini, dalle più fini interazioni alle più antiche tradizioni e usanze, tutte contribuendo ad un quadro generale di benestare pubblico. All'interno di uno stato nazione questa componente è da sempre presente nel sistema sociale vigente, mutando forma ma raramente in contenuto. Nel mondo moderno così come negli ultimi anni si stanno mettendo sempre più in discussione i preconcetti dati dal contratto sociale, creati con una mente passata ed oggi giustamente obsoleta, ma che tuttavia si trova ben radicata nell'immaginario comune. In tutto il mondo si combatte per creare una realtà di eguaglianza e rispetto, scontrandosi con un'opposizione ostinata a mantenere privilegi e mentalità di un'altro mondo.
Questi sono solo alcuni dei sintomi di un sistema complesso che sta mostrando la sua obsolescenza di fronte a un futuro che ha bisogno di una struttura organizzativa di nuova concezione. Lo stato nazione, in passato, ha tenuto una maglia abbastanza larga da permettere alla razza umana di guidare l’innovazione e di trascendere i propri limiti, ma nel presente quest’imposizione ci sta stretta, ci impedisce di respirare. Le diverse tecnologie che stanno in questi anni emergendo richiederanno un’infrastruttura rivista nella sua totalità sotto le lenti di un nuovo paradigma di condivisione e interconnessione. Non dobbiamo puntare il dito contro il sistema odierno per le sue falle e le sue mancanze, in quanto consiste solo in una versione precedente di quello che verrà in futuro, e che si è mostrata in grado di portarci fin qui attraverso i secoli, nel bene e nel male. Al contrario, notare i problemi che ci piagano nel raggiungimento dei nostri scopi deve costituire il primo passo verso l’azione proattiva della creazione di un modello futuro più comprensivo e preparato. Lo stato nazione si vedrà presto a fare i conti con una società delle reti, nata dall’intraprendenza delle comunità che vogliono trascendere e raggiungere un nuovo modo di fare, produrre e vivere insieme.
