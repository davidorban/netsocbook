#La situazione dell'Italia
Il sistema analitico della Network Society è costituito da metri di riferimento che possono essere confrontati con ognuna delle realtà globali in cui viviamo oggigiorno. Ogni nazione vede il cambiamento venirle incontro e lo affronta a modo proprio, con mentalità più o meno aperta e basandosi sulle risorse che hanno a loro disposizione. Gli otto pilastri tecnologici, la rete di base della Network Society, vedono in ciascuna circostanza riscontri differenti: in molti casi trovano modo di manifestarsi e di diffondersi autonomamente, grazie al potere sconfinato delle reti e alla natura granulare della tecnologia stessa, in altri casi l’interesse politico ed economico che li circondano rendono più ardua la strada per l’assimilazione e l’innovazione.

In Italia, come in molte altre realtà internazionali, vediamo che l’impatto che la tecnologia ha avuto è di diversa entità a seconda di quale pilastro osserviamo. In ambiti come la manifattura il vero progresso viene fatto dagli enti privati e dai singoli curiosi che, vivendo in comunità interconnesse di condivisione e accrescimento, sono liberi sotto ogni aspetto di inseguire i loro interessi. In altri pilastri tuttavia non c’è modo di svincolarsi dalle tematiche su larga scala di cui loro sono le grandi forze in gioco, quali le tecnologie energetiche o finanziarie. Come si può, in situazioni di così grande disparità di approccio, granularità e natura delle tecnologie e delle stesse dinamiche sociali in gioco, determinare l’impatto e il livello di adeguatezza riguardo una certa tematica di un paese? Quello che possiamo fare è fornire dei dati oggettivi riguardo ciascuno dei pilastri, su come vengono affrontati nel contesto italiano e da come vengono recepiti a livello politico/legislativo e dalle realtà più locali. Con un quadro generale della situazione italiana nel contesto Network Society, lasceremo a voi tirare le somme, nel bene e nel male di come il nostro paese sta affrontando l’onda anomala del cambiamento.

Nel settore della manifattura, l’esplosione della stampa 3D vede nel nostro paese un fiorire di realtà di progettazione condivisa come i FabLab, spazi di concentrazione sinergica di tecnologie della manifattura digitale, e di altre iniziative che tentano la fortuna in questo settore in evoluzione. Intorno ai FabLab si formano grandi gruppi di discussione e di stimolo creativo che, spesso e volentieri, collaborano con scuole e anche enti lavorativi locali per organizzare eventi di formazione sulle nuove tecnologie di produzione. Siamo i secondi al mondo per numero di laboratori FabLab certificati, testa a testa con la Francia, e dopo l’esplosione nel 2014 il numero è in costante crescita. A pari passo nascono e si diffondono negozi dedicati alla stampa 3D, offrendo ai clienti stampanti 3D di diversi produttori (anche italiani, come la Sharebot) e materiali di stampa di diverse fasce, accompagnati allo stesso tempo da corsi di formazione all’utilizzo e contatti con potenziali collaboratori. Lo sviluppo e l’esplorazione in Italia di queste nuove tecnologie di manifattura è relegato interamente agli entrepreneurs che, tuttavia, non devono con le loro sole forze nuotare in questo nuovo mare. Al contrario, lo stato negli ultimi tempi ha stanziato la concessione di finanziamenti ingenti ad associazioni temporanee di imprese e reti di imprese (ATI e RTI) costituite almeno al 50% da imprese artigiane o microimprese, con l’obiettivo di sostenere attività innovative nell’ambito dell’artigianato digitale e della manifattura sostenibile. Al fine di risollevare la rinomata qualità artigianale italiana, questi fondi andranno a rivalorizzare le piccole e medie imprese di produzione artigianale, aiutandole nel reinventarsi e ritrovare il loro ruolo nella società. Allo stesso modo, collaborazioni come quella tra Artigiancassa spa e Roland DG Mid Europe srl offrono sostegni concreti per l’acquisto e la formazione delle macchine di manifattura digitale alle imprese. Seppur lo stato non si butti a capofitto nel mondo della digital fabrication, non si può dire che se ne stia con le mani in mano.
Per quanto riguarda il settore energetico i dati statistici (ottenuti dall’Istat) risalgono al 2013 e, perciò, il quadro statistico dei dati raccolti si può ricondurre solo fino a due anni fa. Tuttavia ciò che si evince da questi dati lascia intendere che l’Italia stia seguendo una traiettoria di produzione e consumi energetici che favorisce gradualmente le fonti rinnovabili a quelle inquinanti e finite dei carbonfossili. Infatti, anno dopo anno, i consumi complessivi di energia da fonti rinnovabili superano, in maniera via via crescente, le previsioni del Piano di Azione Nazionale (PAN), classificando gli impianti di maggior contributo energetico con l’idroelettrico al primo posto (44%) e il solare al secondo (21%), ma prevediamo che quest’ultimo abbia un potenziale di efficenza e flessibilità ancora da manifestarsi. Le analisi statistiche hanno rilevato che dei 124 Mtep (milioni di tonnellate equivalenti di petrolio) di consumi energetici lordi in Italia, 20,7 Mtep provenivano da fonti rinnovabili. Lo stato si sta muovendo al fine di garantire la continua adozione di tecnologie innovative di generazione energetica, per esempio con la Legge di stabilità 2015, che prevede supporti fiscali per la ristrutturazione e il risparmio energetico, in particolare detraendo il 50% da impianti fotovoltaici per tutto il 2015. Una legge recente (articolo 17 quinquies) vincola i costruttori di nuove strutture edilizie (non a scopo residenziale superiori a 500mq) a frapporre tra gli obbiettivi primari quello della costruzione di prese della corrente adibite per le macchine elettriche. Il più grande ostacolo che frena la diffusione delle macchine elettriche finora è stata la mancanza di infrastrutture adeguate, che permettessero la viabilità concreta di queste vetture. In questo modo l’Italia si sta garantendo un buon primo passo avanti verso una drastica riduzione dell’inquinamento stradale e la presenza di una rete di servizi all’avanguardia.
Per quanto riguarda la finanza, il piano su cui le cose si stanno muovendo torna alle realtà imprenditoriali e di interesse personale dei singoli curiosi, che vogliono esplorarne le potenzialità. Numerosi infatti sono i servizi e negozianti che accettano nuove forme di pagamento digitale con crypto monete, le cui ora favorite sono BitCoin e LiteCoin. I servizi, che si possono trovare sparsi tra nord e sud, sono tra i più disparati: alberghi, ristorazione, negozi di informatica, che possono comodamente effettuare la transizione in BitCoin e fatturare in euro allo stesso tempo, per essere risparmiati dalle imprevedibili fluttuazioni del mercato delle monete digitali. La crescita e la diffusione esplosiva delle crypto monete ha intrigato anche i commercianti più umili a provare questo nuovo sistema di transazioni per risollevarsi da eventuali situazioni di necessità. Si vedono, infatti, venditori agricoli di prodotti artigianali che si propongono sul mercato digitale con pasta, frutta e verdura o beni di consumo tradizionali, liberi da molte preoccupazioni e facilitati da una snella applicazione di gestione delle transazioni (la più usata in Italia è BitPay). Per vedere tutte le attività che usufruiscono delle crypto monete esistono siti di analisi geografica che riuniscono su mappa tutti i negozi e fornitori di servizi che accettano queste transazioni (vedi coinmap.org). Tuttavia le istituzioni bancarie intimano alla cautela quando si tratta di queste monete digitali. Bankitalia ha da sempre dichiarato i suoi dubbi al riguardo e recentemente le ha definitivamente bocciate per la loro insicurezza e inadeguatezza legale nel sistema fiscale attualmente in vigore. Tutt’attorno a queste iniziative esistono svariati luoghi di discussione per sentire altre opinioni riguardo a queste rivoluzioni finanziarie, voci che possono scaturire in progetti interessanti con l’aiuto del coro collettivo di idee e conoscenze. Per menzionarne solo alcuni, Bitcoin Foundation Italia (bitcoin-italia.org) e Bitcointalk (bitcointalk.org) sono alcuni degli svariati forum di confronto in cui tematiche molto diverse vengono discusse ed analizzate da membri alla pari, entusiasti ed interessati o intimoriti dalle nuove monete intangibili.
L’istruzione in Italia è strettamente intricata alle piattaforme online, ma non da parte delle istituzioni purtroppo. Ormai ogni studente conosce le vie più nascoste e soprattutto le più efficienti per ottenere le conoscenze che gli permetteranno di raccapezzarsi nello strano labirinto dell’istruzione classica. Un numero sempre crescente di ragazzi e ragazze preferisce di gran lunga i siti di apprendimento online ai tradizionali libri di testo scolastici e le ragioni sono molteplici. Oramai ognuno di questi siti è accompagnato da forum di discussione e confronto per ottenere, in maniera collaborativa, risposte e approfondimenti su vari temi e creare un’aula online ben più attiva ed effervescente di ciò a cui sono abituati nelle scuole. Un altro punto a favore è la varietà di contenuti e media che si possono trovare online su un dato argomento, informazioni che sanno dare un quadro più completo a colui che apprende. I sistemi tradizionali di apprendimento sono preoccupantemente arretrati in questi ambiti, con dei tristi tentativi di progresso come lavagne elettroniche mai accese o iniziative e buoni propositi mai portati a termine. Per fortuna stanno fiorendo online alcuni progetti di istruzione condivisa che si pongono spanne al di sopra questo sistema in quanto a flessibilità ed efficenza generale. Iniziative come Oil Project si propongono come portali di apprendimento in cui chiunque può entrare, gratuitamente, ed imparare da qualunque delle sue migliaia di video e lezioni dettagliate da parte di numerosi esperti su una moltitudine di argomenti. Comunità come queste sono alla portata di tutti e in più, stanno permettendo ai giovani di affacciarsi a realtà di confronto internazionali. Quando un contenuto non è facilmente reperibile in italiano, infatti, molti non si intimoriscono dal cercarlo in inglese e quindi di aprirsi al resto del mondo, con la sua freschezza di idee e ricchezza di contenuti e punti di vista.
Per quanto riguarda gli altri pilastri la transizione sta avvenendo in modo molto simile agli altri paesi del mondo, dove il cambiamento avviene per pura iniziativa dei cittadini e, per il momento, con piccoli passi in diverse direzioni. Nel campo della produzione di cibo non si sente parlare di grandi iniziative perché, per il momento, la tecnologia non è ancora abbastanza sviluppata per formare il mercato e la competitività che la farebbero fiorire. Tuttavia esistono in Italia iniziative che ricercano come portare avanti questo campo, come quella di MEG (Micro Experimental Growing) che sta portando avanti il suo prototipo di serra automatizzata ed intelligente per la crescita controllata di piante. Per altri temi della Network Society la realtà di oggi è fortemente costituita da servizi che ne permettono il funzionamento, come le piattaforme online di AirBnB o altre, basate sulla reputazione degli utenti, garantendo un ecosistema di sicurezza che circonda questi scambi. La salute pubblica in Italia segue le impostazioni tradizionali e la diffusione dei device di monitoraggio personale per attività sportive o di carattere sanitario sono per lo più guidate dal mercato e dai business che gli sono cresciuti intorno. Per quanto riguarda la legislatura dobbiamo tristemente ammettere di non essere adeguati alla società interconnessa che siamo diventati, purché un numero sempre maggiore di informazioni, anche politiche, stiano diventando accessibili a tutti.
La trasformazione che stiamo vivendo in questi tempi è palpabile da chiunque, in qualunque città e per ogni ruolo che ricoprono nella società. Pressoché ogni aspetto della nostra vita è stato influenzato dall’avanzamento tecnologico che, ormai da più di mezzo secolo, ha tenuto un ritmo esplosivo di cambiamenti. La nostra capacità di adattamento a nuove situazioni e modalità di comportamento ci ha permesso di abbracciare nuovi gadget e macchinari che hanno cambiato in meglio il nostro modo di vivere le nostre giornate. Il sistema stesso alla base di una società funzionante ed efficiente ha inglobato nei suoi processi tecnologie che hanno permesso di coordinarne meglio le funzioni, trasmettere informazioni con efficienza ed affidabilità e addirittura scoprire nuovi modi di portare a termine i suoi scopi. Le dinamiche del gioco stanno cambiando, e non solo l’Italia si trova in mezzo a questo imprevedibile tsunami: ciascuno in maniera singolare, ogni paese del mondo si trova ad affrontare le stesse tematiche e molti riescono a trovare nella collaborazione le risposte ad alcuni dei quesiti che sorgono con le necessità di un paese di nuova concezione. La potenza dei nuovi mezzi di interazione, quali internet, ci permettono di confrontarci con realtà diverse dalle nostre, oltre i confini del nostro stivale geografico ed in contesti politici ed economici molto diversi, per trovare insieme il giusto equilibrio e stabilire insieme le nuove regole di un mondo in continua evoluzione.