Osservando il mondo con gli occhi di un bambino abbiamo l’occasione di muoverci con completa fiducia. Quello che vediamo è la realtà, le favole sono altrettanto valide per decifrarla quanto gli esperimenti quotidiani che sbucciano le ginocchia. Quando crescendo cominciamo distinguere tra i modi più utili che sorreggono i nostri sforzi di essere efficaci nell’applicare le risorse limitate che abbiamo per raggiungere i nostri obiettivi. Possiamo ragionevolmente dubitare quindi su quali fenomeni siano reali, fondamentali e quali invece un’illusione passeggera. 
La convinzione che qualcosa che pare genuinamente nuovo sia importante e indicatore di cambiamenti futuri di cui necessariamente dobbiamo preoccuparci per preparaci al loro arrivo, richiede un particolare sforzo. Proprio perché in anticipo sul momento in cui l’interpretazione del cambiamento sarà condivisa da tutti, è inevitabilmente compito di un’avanguardia analizzare, capire e divulgare il messaggio. Il cambiamento di fase dell’organizzazione socio-economica da una modalità centralizzata e gerarchica ad una decentralizzata e distribuita è un fenomeno radicalmente nuovo. Noi ci troviamo alle fasi iniziali di questo cambiamento e possiamo già coglierne i segnali deboli.
Nella mia attività di imprenditore e nelle conferenze in cui parlavo o alle lezioni che tenevo presso Singularity University dove sono docente e advisor da molti anni descrivevo come il cambiamento sociale fosse conseguenza di certe premesse tecnologiche. Era naturale poi chiedersi quindi quali fossero le conseguenze sociali delle tecnologie che vediamo nascere adesso, soprattutto con l’ottica del quadro di riferimento che è alla base dei corsi della Singularity University, l’accelerazione e l’impatto radicale del cambiamento tecnologico esponenziale. Una volta che, a forza di ripeterlo nelle varie occasioni a chiunque mi ascoltasse, divenivano chiari i contorni del messaggio, era solo questione di dargli forma nel momento in cui sentissi che poteva attecchire ed avere l’impatto che meritava.
Quando nel 2014 ho fondato l’organizzazione nonprofit Network Society Research, con sede a Londra ma che alla data in cui scrivo nell’agosto 2015 ha 27 Ambasciatori in 25 nazioni, ho cercato di catalizzare un movimento che permettesse alle persone che ne condividevano i fondamenti di aggregarsi attorno ad essa. In un anno abbiamo avuto modo di incontrare tantissime persone in eventi che sono stati tenuti da Atene in Grecia a Auckland in Nuova Zelanda, attraverso Buenos Aires, New York, Londra, Parigi, Milano, Shanghai, Nuova Delhi e moltissimi altri luoghi. Le domande sono le stesse dappertutto: Come posso adattarmi alle sfide del mondo che cambia attorno a me? Qual è la forma più adatta per una società duttile, che offra basi solide ai suoi membri? Che strategie può adottare la mia impresa per poter competere sostenibilmente? 
Fra due mesi, a cavallo con l’uscita di questo libro, si terrà la Network Society World Congress a Torino, con la sponsorizzazione di Intesa presso il loro nuovo grattacielo. Sarà un’occasione per raccogliere contributi dai delegati che arriveranno da tutto il mondo su quella che è la loro interpretazione delle varie sfaccettature di questo cambiamento da una parte e per dare loro informazioni solide e strumenti efficaci per rendere le loro rispettive comunità capaci di agire. 
Quando Massimo Temporelli, curatore della collana Microscopi di Hoepli ci ha contattati in primavera con l’idea di scrivere questo libro, con tutti gli impegni già presi e con l’obiettivo di completarlo entro l’estate, eravamo perplessi. Poi abbiamo capito che era una grande opportunità di focalizzare le idee e di trasformare il libro in una piattaforma che dia modo di continuare la conversazione con i nostri lettori. Infatti, ti invitiamo a contattarci con ogni osservazione o riscontro che puoi avere durante la lettura. Le nostre attività di consulenza con aziende, organizzazioni e governi sono continuative e ogni occasione di confronto è preziosa per capire quali sono le sfide quotidiane che le persone devono affrontare. Questo libro non è altro che uno spunto iniziale per un lavoro interattivo il cui obiettivo è di prepararti al cambiamento.
Con un gesto innegabilmente nepotistico l’Ambasciatore italiano di Network Society è mio figlio Cosimo. (Nel momento in cui ci sia un candidato che volesse prendere il suo posto, lui sarà felicissimo di passare le redini, come mi ha già confermato e quindi se hai questa ambizione o conosci qualcuno che l’abbia, non esitare a contattarlo per questo!) Le opportunità all’interno della nostra organizzazione sono illimitate e Cosimo ha colto quella di scrivere questo libro che tieni in mano nell’edizione italiana. Spero che ne apprezzerai i contenuti e che troverai provocatorie, stimolanti ma solide e ben articolate le idee che vi sono espresse.